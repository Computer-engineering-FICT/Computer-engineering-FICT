Марко Вовчок. Оповiдання

 

   ЛЕДАЩИЦЯ
   I
   Панi наша була не перволiток та й не яка стара; а з себе  була  висока,
огрядна, говiрки  скорої,  гучної.  Вбиралася  шпетненько  -  шнурочок  до
шнурочка, гапличок до гапличка. Ходить, було, як намальована.
   I в кiмнатах у нас було  гарно:  вичищено,  вилощено,  покрашено,  -  i
крiслечко, i столичок, усе  як  слiд,  по-панськiи.  Було,  панi  кам'яних
цяцьок понаставляє, чарочок, мисочок з зеленого, з червоного скла.  Був  у
неї i собака з мiдi кований, i зайчик череп'яний, мережанi ушка. Все те нi
до чого, а вкупi воно блищить i на очi навертається, i рябiє - аж  б'є.  А
найдорожча штука-висiв у неї на стiнi пан мальований, чорнявий, як жук,  а
хмурий, як нiч, з золотими перснями на руцi, - її батько  покiйний,  князь
вельможний.  Хто,  було,  не  прийде  до  панiї  з  гостей,  кожному  панi
оповiстить: "Се мiй татонько покiйничок!"
   Знала вона, як з ким поводитись, як заговорити, як  глянути,  зiтхнути.
Прийде якнй-небудь бiдолах, то вона йому гучно говорить: "Це мiй батько  -
князь!" Другому, пихатому, багачевi, зiтхаючи: "Ото, як мiй батенько живий
був, - ось iз його малювання, - не знала я бiди!"  А  третьому,  щирому  й
молодому хлоп'ятi:  "Що,  -  каже,  -  те  свiтове  -  i  вельможнiсть,  i
багатство? От був мiй панотець - князь, великого чину дойшов..."
   Отже, то сяк, то так, а кожному розкаже, що вона князька дочка.  А  про
те не згадувала, як жукуватий князь прогайнував усю батькiвщину,  зоставив
їй тiльки будинок невеличкий у мiстi з садочком i двором, бо  то  була  її
материзна - того вже не змiг прогайнувати.
   Чотири кiмнаточки було кругленьких в тiм будинковi:
   створчатi вiкна, рундучок з  пiддашшям.  За  будинком  садочок  густий,
старий вже. Зелений двiр травою високою порiс; од ворiт  двi  стежечки  по
йому бiгло узеньких: до будинку одна, друга до хати. Серед двору  гiлляста
яблуня стояла.
   Половину будинку панi оддавала якимсь паничам пiд найми; ще й столувала
їх, - з того й жила, небога. А чоловiк її десь далеко служив; ми його й не
бачили. Та й панiї було байдуже.
   Паничi скучати їй не давали: щодня, щовечора з нею бавились, то в карти
грали, то пiсеньок спiвали...
   Не гадки нашiй панiї по такому життю...
   II
   Мене їй подаровано. Я  родом  iз  Глущихи;  була  колись  Iваньковських
панiв... Жила я в батька-матерi, - боже мiй милий! Тепер  спогадаю,  як-то
жилось тодi менi! Оженився наш пан, i взяли  мене  на  вслугу  до  молодої
панiї. А вона, ся вже моя панi, у пригодi якось їй ставала. Гостює,  було,
мiсяць або й бiльше, догоджає їй. От як стала вона жалкуватись:
   - Що менi робити? Нема слуги! Чи не дасте ви менi яку з ваших?
   - Чому нi? Берiть собi, котру схочете.
   То вона i взяла мене, i завезла з собою од роду мого,  од  родини.  Без
мене i батько i мати померли; без мене рiд увесь  перевiвся.  Зосталась  я
сама одна у свiтi.
   Жила я в панiї рокiв з п'ять. Спершу я сама була в неї, а далi, як  уже
столовникiв завелося багато, панi взяла свою крiпосну молодицю  з  дочкою.
Доти панi їх держала у якихсь приятелiв  своїх,  бо  в  неї,  окрiм  сього
двору, не було нi садиби, анi кроку землi своєї: усе  спродане,  -  тiльки
оцю молодицю з дочкою до вслуги їй придано.  Князь  то  так,  панотець  її
вельможний, похазяйнував. Далеко десь були  вони  завдатi,  i  довго  панi
виважала, поки зважилась їх до себе  забрать.  А  вони  ще  якось  були  з
вiльного роду, козаки, чи що: якось-то ними князь той жукуватий  неправдою
завладав, то й опасувалась небога держати їх у мiстi, щоб не збаламутились
за вiльнiсть Проти неї, зайшовши у ради, в совiти з городянами.
   Молодиця звалася Чайчиха Горпина, дочка - Настя. Не великомовна була та
Чайчиха, не привiтна: якась хмара повила її навiки. Чи панi свариться,  чи
б'є (бо хоч панi i не зла була, а все  часом  попоб'є),  чи  сам  спiдницю
дарує або хустку - Чайчиха прийме усе мовчки й одiйде.  Роботяща,  покiрна
людина здається з неї, поки не глянеш на тi брови здвигнутi, чорнi, на  тi
очi ямкуватi, огнем блискотючi.
   Якось було менi смутненько. От я й плачу собi, сидячи на лавцi. Звiсно,
чоловiк i в щастi, то часом смуток обiймає - не то що  нам.  Воно  кажуть:
привикнеш!.. Нi!.. Втомишся терплячи, то й  здається  тобi,  що  все  тобi
байдуже, - та разом прокинеться лихо. Часом одно слово... А що ви думаєте?
Часом бiйку забудеш у годину, а якесь там слово  гiркеє  вразить  тебе  до
самого серця, - мiсяцi, роки пам'ятатимеш...
   Сумно менi було, i перемовити щире слово жадалося. А Чайчиха коло  печi
порається.
   - Горпино! - кажу. - Ось я журюся, я плачу, а ви все однаковi. Так вам,
мабуть, бог дав!.. Певно, що й ви лихо знаєте?
   Вона скинула на мене чорними очима, немов питала, яка в мене думка,  та
й одказала:
   - Чому нi?
   - Господи! - кажу знов. - Як я колись молодого вiку жила  в  батька,  в
матерi!
   - А я, - каже, - вiк iзвiкувала, усе тягаючись по чужих дворах.
   Та й змовкли ми.
   - Ви сиротою зосталися змалку, Горпино? - знов питаю.
   - Нi, мене взято з сiм'ї маленькою. Батька й матiр ледве зазнаю. I вони
чи пiзнали б, упослi мене побачивши!.. Та не бачили - вмерли.
   - А чоловiк ваш, небiжчик, звiдки був родом?
   - З того села, де я жила з панами, з Горiєвки. Дворак був.
   - I довгенько ви жили з ним?
   - Пiвроку.
   - Господи! I не нажилися! Що ж то йому за лихо сталося?
   - Сп'янчивсь i вмер.
   По сiм словi вийшла з хати, i вже нiколи  я  до  тiєї  речi  з  нею  не
верталась.
   III
   Було надвечiр одробимось, панi куди  в  гостину  пiде,  -  сидимо  коло
ворiт. То з тим перемовимо, то з другим, - спитаємо, привiтаємо, а Чайчиха
мовчки  сидить.  Настя  щебече  з  сусiдчиною  дiвчиною.  Жила  проти  нас
мiщаночка. Сирiтка була, Кривошиєнкова звалася. Така славна дiвчина  була!
Очi в неї були яснi, коси довгi, великi, чорнорусi, а личко - як  яблучко.
Було, як не побачиш, весела собi, щебетлива, i голосочок був у неї -  наче
струмочок прудко бiжучий. Дуже вони з Настею любилися: як сестри  рiднi  -
все, було, вкупцi. Дiла небагато в Настi: ще  тодi  вона  тiльки  з  дiтей
виходила; от собi й щебечуть щебетушечки. А Горпина все сама, все мовчить.
   - Горпино! - кажу, - чому ви хоч з дочкою своєю не поговорите?  Веселiш
вам було б...
   - Яка ще з нею мова? Вона ще дурна, нехай перше розуму дiйде.
   - А на мене, - говорю, - то я б iз малою дитиною розмовляла. Нехай менi
спочує абихто! Свої думки-гадки повимовляю, поплачу...
   - А дитина то п'ятому, десятому оповiщатиме, яке  ваше  горе...  На  те
воно молоде в бога!
   - Що ж! - кажу;- добрий чоловiк пожалкує!..
   На те менi Чайчиха нiчого не вiдказала.
   А дiвчина в неї була хороша, як квiтка. I така вона була  якась  палка,
чующа... Вже, було, як зажуриться чим, то аж занедужає; як же весела -  що
то за жарти, що в  неї  за  пiснi,  за  вигадки!..  Шамка,  легка,  станом
струнка, волосом чорнява, а що вже очi! Там  були  такi,  що  й  без  мови
говорять. От iнше то поплаче собi тихенько, зiтхне, та й годi; а весело  -
всмiхнеться. Нi, воно було у горi, то сльози виплаче,  у  радощах  -  смiх
висмiє. Що спочує, то з самої душi, з самого серця,  щирого,  киплячого...
От i росла вона, i виростала.
   IV
   А Чайчиха щодалi, усе вона хмурнiша - от мов хмара чорна. I замiчати  я
стала, що вона почала кудись ходити.  Увечерi  пiзно  якiсь  до  неї  люди
приходять, i довго вона з ними говорить. Я собi мовчу,  в  неї  не  питаю.
Коли одного дня - бачу, iде у двiр чи  москаль,  чи  хто  його  зна,  -  з
червоним комiром, такий пикатий, усатий, i питає, чи дома панi. От я кажу:
"дома", а сама - зирк: Горпина стоїть на хатньому порозi бiла як хустка  i
проводить того москаля очима. Я аж злякалась. До неї: "Що  вам,  Горпино?"
Вона тiльки менi рукою махнула.
   Оддав  той  москаль  бумагу  якусь  панiї.  Вона   ж,   як   прочитала,
розгнiвалась, стривожилась. Написала  щось  i  дала  тому  москалевi.  Вiн
понiс. Незабаром прийшов якийсь пан-черевань, i стали вони удвох iз панiєю
радитись. Панi так i сипле словами,  i  хусточкою  очi  обiтре,  i  руками
сплесне. Дала йому грошi.  А  вiн  усе  слухав,  брови  пiднiмаючи  та  по
крiслечку нiгтями стукаючи. Грошi взяв i, сховавши в кишеню: "Не  бiйтесь,
- каже, - нiчого не бiйтесь!" Панi йому дякує, до ворiт  проводить  i  там
дякує. Приходжу я та й розказую Горпинi.
   - Що се таке?
   А вона тiльки зуби зцiпила та простогнала нiби: "Знала я, знала!"
   Я нiчого не розумiю. А тут приходять якiсь судовiї два панки.
   Велiли Горпинi стати перед себе, а самi сiли.
   Один табаки понюхав, другий хусточкою обтерся, та й питають.
   - Ти, молодице, вiльностi шукаєш?
   А вона:
   - Я.
   - Попадешся у бiду, дурна! Лучче служи своїй панiї та роби.
   Вона мовчить.
   - Чуєш? Розумiєш?.. Гляди ж, шануйся! Не зводь напастi на себе! Почуємо
iще - негарно буде!
   Та й пiшли.
   Хочу я їй слово сказати... та гляну на неї - не вимовлю. Сiла  вона  та
голову на руку схилила. Не плаче, не тужить - як замерла!
   I Настя тут стоїть; задумалась i на лицi мiниться.
   V
   Господи, як вже сварилась панi на Горпину!  I  на  очi  її  не  пускала
тижнiв iзо два. А Настя менi якось i каже:
   - Так от чого матуся така думна ходила!.. Ось чим журилась!  Отож  вона
менi, маленькiй, було, розказує про наших батькiв вiльних, та й сама  волi
забажала! Веселiша вона тодi була, - каже, а сама задумалася,  зажурилася,
- не така, як тепер... Розказує, було, менi прядучи казки, як нашi  батьки
вiльними козаками по  Днiпру  жили,  i  пiсень  гарних  про  ту  старовину
спiвала.
   А я їй говорю:
   - То чого ж се ти й собi, Настусю, усе думаєш?
   - Та все менi, - каже, - давня воля сниться,  чогось  менi  невпокiйно:
усе чогось дожидаю, сама не знаю чого... I думки мої мiшаються, i сон мене
не бере; а засну - все сниться, що на волi!..
   VI
   А Настя вже шiстнадцятий рочок починає. Панi гаптувати її учить,  шити:
розумна, жвава вона, швидко й навчилась - на свою голову: панi зрадiла  та
чужу роботу почала брати. Було, кому  треба,  вона  погодиться:  "Маю  тут
сусiдку-молодицю; вона гарно шиє", та й дасть Настi пошити. I добрi  грошi
вона брала, й багато роботи їй давали. Настя сиди  та  ший.  А  воно  таке
молоде, юна ще така, а в неї ще серце од кожного слова кипить,  в  неї  ще
думки рояться веселi дiвочi, ще б молоденькiй  порозкошувати,  по  зелених
садках тихими вечорами,  красними  зорями  побiгати,  любих  речей,  проти
мiсяця стоя, послухати. Ну, що ж робить! Iнша,  кажу,  поплакала  б  та  й
сумирилась. Настя не така вдалася. Скiльки вона  слiз  вилила,  боже  мiй,
свiте мiй! Станула як  вiск.  Яснi  очi  веселi  стемнiли,  i  стала  вона
похмура, як її мати.
   VII
   Якось панi пiшла в гостину i нiкого з столовникiв дома не  було.  Ми  з
Чайчихою, упоравшись у хатi, пiшли до  Настi.  А  Настя  шила  у  паниному
покої.  Увiйшли,  а   дiвчина,   затулившись   руками,   ридає-ридає!   аж
задихається.
   - Що тобi, Насте? - питаю.
   А Чайчиха тiльки глянула на дочку, нiчого не сказала й сiла.
   - Що тобi?
   Настя менi в вiкно показує, на улицю киває.
   - Що там, голубко?
   - Там люди!  -  покрикнула.  -  Живуть,  ходять  собi,  на  божий  свiт
дивляться, а я отут над чужою роботою пропадаю.
   - О, пташко! - я вмовляти. - Хiба в їх горя немає, в тих людей!
   - То що - горе? Я горя не боюся... Менi гiрш: я не  знаю  нi  горя,  нi
радощiв; я мов камiнь тут каменiю!
   Гляну на Горпину, а вона сидить, слухає, наче їй ся пiсня вiдома,  -  i
головою не поведе.
   Зiтхнула Настя важко, обтерла сльози дрiбнi та й каже:
   - Сядьте ближченько, мамо! Погомонiть, тiточко, розговорiть мене.
   Що тут менi їй говорити!
   - Ти, Насте, не журися, не плач... А вона, не вважаючи, не слухаючи, як
кинеться до матерi, як ухопить її за руки:
   - Мамо, мамо! Скажiть менi словечко, скажiть!  Моя  душа  переболiла...
моє серце схне!
   - А що я тобi казатиму, дочко? - заговорила Чайчиха похмуро.  -  Поради
нема! Коли тут хтось - шам, шам!
   - Панi, - кажу, - панi!
   А вона в дверi.
   VIII
   - От, - крикне панi, - який собор! Аби я з двора, то й не питай роботи!
   Бере сорочку в Настi, дивиться:
   - Та ти й не шила, мабуть, нiчого, га?
   - У мене голова болить, - одказує Настя понуро.
   - А гав ловити, то в тебе й не болить тодi голова?.. Ледащице! У  матiр
удалася! Може, й тобi на волю заманулось? Ось я вам дам волю!..
   А сама на порозi стоїть, не дає й нам з Чайчихою пройти.
   - Я її годую, я зодягаю, я її на свiтi  держу,  а  воно,  ледащо,  менi
робити не хоче!
   - Може, собi роблю? - каже Настя, да так-то вже гiрко каже тiї слова. -
Може, собi заробила що?
   - Ти менi смiєш так одвiтувати? Я ще тебе не вчила! -  та  й  стала  її
бити.
   - Бийте, бийте, - покрикнула Настя, - та й за се кажiть дякувати!
   - Мовчи ж! Мовчи! А то буде на ввесь вiк тобi лиха!
   - Нехай буде!
   Гляну я - панi у гнiву, розгорiлась. Гляну на дiвчину - блiда,  грiзна,
сама розпач гiркая! Гляну на Чайчиху - хмара хмарою!
   Та, на наше щастя, столовники надiйшли.  Панi  випхала  тодi  Настю  за
дверi.
   - От життя моє! - жалкується. - Яке ледащо, та й те грубить менi. А  за
що? Що не школено по-хазяйськiй, не бито, як у iнших. О, мiй  татонько!  -
зиркав на мальованого князя, а в самої очi такi зробились, як  у  його,  в
самої така морщина мiж бровами. - Чи думав ти, чи гадав, що  твоя  доня  -
княжна - мусить iз тою негiддю поганитись, клопотатись!
   А столовники їй:
   - Та  годi  вам  клопотатись!  Чи  стоїть  того  ледащо,  щоб  ви  себе
турбували? Нумо вечеряти!..
   Життя наше, життя! Молодого вiку робиш-робиш,  а  сам  в  убожествi,  в
ганибi, - i такеньки старiсть  нахопиться...  По  чiм  вас,  молодi  лiта,
згадувати?..
   IX
   I вже в нас у хатi  нi  мови,  нi  говiрки.  Чутно  з  покоїв,  як  там
смiються, говорять, жартують голосно.
   Панi, було, на картах столовникам долю вгадує або  що  розказує,  iнодi
спiває, - i все про якогось друга милого спiває:  "Чому  друг  не  любить,
забуває, чому не буває..." Себто свого пана згадує, чи що...
   А в нас тихо. У печi палає. Я в кутку, Настя у другому, понура. Чайчиха
коло печi, як хмара, хибається, робить.
   Убiжить, було, сусiдочка-дiвчина до Настi:
   - Настусю, йди-бо до нас! Поговоримо... Чого така смутна? Коли вже тебе
панi не пускає, то ти тим не журись; а ось як годинонька вiльна, то собi й
погуляй, надолужи, що втеряла!
   - Не надолужу, сестрице, не надолужу! - скаже гiрко так, аж та,  весела
щебетушечка, голiвку схилить, зiтхне i змовкне.
   Коли ее так уже почалося: як вечiр, то й нема Настi. I так було не два,
не три вечори.
   Одного вечора ми й спати полягали - її нема. Удень її не бачили: робила
при панiї, а ввечерi знов зникла.  Не  лягла  Чайчиха,  сидить  ї  дожидає
дочки. I я собi не сплю: сумно менi такеньки, мати божа!
   I от iде вона вже вночi, вже зорi поперед нею  мерхнуть.  Iде  вона,  а
мати стрiча й питає:
   - Де була, дочко?
   А голос у самої, як струна перебита...
   - Не питай мене, моя мати! Не питай! - одкаже їй  Настя.  I  задзвенiли
слова її по хатi, як плач...
   I почне Чайчиха:
   - Що се ти робиш, дочко? Що ти собi  задумала?  Чи  не  на  мою  голову
безталанну?
   А дочка лягла; лежить - нiма, мов убита.
   - Де ти була? Де ти була, дочко? Нi просьби, нi грозьби не чує - нiма.
   Х
   На другий день увечерi Чайчиха бiля ворiт зажидає. Вибiгла дочка,  вона
її за руку:
   - Куди йдеш? Вернись!
   Завернула, привела до хати,  i  цiлiсiнький  вечiр  просидiла  Настя  у
кутку, руки схрестивши, дивлячись у землю, слова не промовивши.
   I вже так пiшлося: аби мати не догледiла  -  дочка  втече.  Як  вже  не
просили, як  не  благали  -  нiчого  не  сказала.  Ми  й  слiдком  за  нею
слiдкували, - iде  вона,  оглядається,  а  загледiвши,  що  її  доганяють,
побiжить, як полетить на крилах: не дожене i молоде, не то що пiдбита мати
або й я. Анi слiз, анi слiв не чує, не вважає.
   Як-то сумно було в нас у хатi! Як-то тихо, глухо!.. По  тижнях  слiвця,
було, не промовимо любого. Я було й хочу озватись до матерi або до  дочки,
- не зважуся, хiба тiльки подивлюсь на їх.
   Одного вечора сидимо ми з Чайчихою в хатi. Пани вже спать полягали, усе
тихо. Настi нема. Довгенько сидiли ми. Тiльки й чути,  як  вiтер  у  садку
зiллям колисає та соловейко свище-щебече.
   Коли знеобачка Настин регiт почувся. Аж ми iздригнулись. Я злякалась...
А Настя розчахнула дверi з гуком, стала  на  порозi  й  смiється.  В  хатi
каганець ледве-ледве свiтив. Стоїть вона така червона, очi горять!  Стоїть
i смiється. Мати проти неї стала, дивиться. I от Настя  почала...  та  так
весело, що менi сумно-сумно:
   - Матусенько моя! Мабуть, ви мене дожидали? Ось дочка  прийшла...  Чого
дивитесь, мамо? Хiба мене не пiзнали? Се я... Менi весело...
   Та ступила й захиталась... Боже мiй! Свiте мiн! Се ж вона п'яна!
   Хитаючись, прийшла до столу й сiла.
   - Ну, моя матiнко!  Iзнайшла  вже  я  чоловiка,  що  мене  визволить...
Напевно вам говорю, що визволить... Будемо вiльнi, станемо жити, на  самих
себе робити, будемо за його богу молитись... Хоч вiн тепереньки й зневажає
мене i од людей мене не криє... та нехай! Я йому, матiнко, дякую, я  йому,
матiнко, низенько кланяюсь у самi ноги... Вiн бумагу менi  напише...  Панi
не має права жодного на нас! У неї  землi,  мовляв,  немає...  Ми  ж,  моя
матiнко, козачого роду... Як-то нам застряти у неволi  вiчнiй...  Нi,  вiн
нас визволить... I її визволить (на мене  вже).  Весело  менi,  як-то  вже
весело, мати моя рiдна!.. А засмучуся - вiн грошей менi дасть... я горiлки
куплю... i зорi яснi в головi в мене свiтять!..
   I так-то вона говорить i смiється, а Чайчиха тiльки слухає, не  зводячи
з дочки очей похмурих...
   Заснула Настя, на стiл схилившись... I каганець iзгас... Темна  їх  нiч
покрила.
   XI
   I з того часу щовечiр вона було й п'яна; а вирве вдень  годинку,  то  i
вдень уп'ється. Постерегла й панi: гнiвалась велико, соромила її i  матiр:
"Ти - мати: чому не впиняєш?"
   Замикали Настю - вона, було, таки втече;  чи  дверима,  чи  вiкнами,  а
втече. Лає панi, б'є, а вона було:
   - Нехай, нехай! Уп'юся - все забуду, весело буде!
   Чого вже панi не робила! Було як ще твереза Настя, то  панi  умисне  її
перед столовниками соромить: "От дiвка, от золото, от ледащиця!"
   А Настя нiби й не чує. Смiються вони, i вона ще всмiхнеться.  Втомилася
вже й панi сердившись: "Хоч удень же роби менi добре, ледащо!  Нехай  тобi
всячина!"
   Замикає, було, удень її, стереже, а ввечерi тiльки пустила,  -  вона  й
зникне до ночi.
   XII
   Найшлася в Настi дитинка... таке-то малесеньке, сухесеньке, слабеньке!
   Як забачила його  Настя:  "Дитино  моя!  Лихо  моє!"  -  застогнала  i,
затулившись руками, заплаче. А давно вже вона не плакала...  Я  боюся,  що
Чайчиха, думаю, вже на дочку не дивиться, то й  дитину  не  привiтить,  та
пiдношу до неї тихенько.
   - Бог... - кажу, - дитинку нам бог дав!
   Вона взяла дитинку на руки й дивиться пильно  й  журливо,  i  понуро...
Дивиться, дивиться, поки аж сльози в неї покотилися. "Горе, - каже, - горе
да горе...".
   Я й собi кажу: "Горе!" плачучи. Отак ми народженця привiтали - сумом та
плачем!
   I росло ж воно  трудно  та  болезно:  усе  нездужає,  та  нездужає,  та
квилить. А Настя стала бiльш iще пити. Як п'яна, то, було,  ще  заговорить
до мене i дитину попестить, пожалує: "Дитино моя! Чому твiй тато не прийде
одвiдати?.. Шкода його дожидати: не прийде!  Що  йому?  Вiн  i  не  спитає
нiколи... А ти мене, янголятко, не клени". Отакi, було, слова промовляє, а
сама до дитини всмiхається i  ладки  їй  б'є.  Б'є  ладки,  -  сумно  було
дивитись: дитина мов неживенька, а вона з нею грається... Як  же  твереза,
то зроду не пiдiйде  до  дитини,  не  гляне  -  бiжить  геть.  Ми  вже  ту
безталанночку молочком напували.
   Одного разу, як не пустили Настi два днi, чи що, господи! Билась  вона,
кричала, наче її гарячим залiзом пекли: "Ой, пустiть мене, пустiть! Або  з
мене голову здiймiть! Змилуйтеся! Мучите мене нащо й  про  що?  Я  п'яниця
вiчная... Помилуйте мене, пустiть! Уп'юся я,  своє  лихо  засиплю...  А  в
тверезої - лихо обiк мене сидить, лихо менi в вiчi дивиться!"
   А панi все не велить пускати та жалкується столовникам:  "Якi  сi  люди
п'яницi! Мабуть, вони вже iншу iстоiу мають, не таку, як у нас...  Гляньте
- молодесенька, а вже впивається! Ледащиця, та й годi!.. Пхе! А дитя  своє
зовсiм занедбала, - пропадає дитя".
   А вони вже їй на те: "Страх! У цих людей нi сорому, нi совiстi, нi душi
десь немає!"
   Да так i судять собi, смачненько вечеряючи або так бавлячись.
   XIII
   А  дитинка  тихо  дiйшла...  одного  ранку  приходжу  я  її  попестити,
нагодувати; входжу - у хатi  темно,  бо  надворi  нахмарило,  далеко  грiм
одгримує, вiтерець залiг десь, тиша...
   Входжу, дивлюсь, а дитинка вже очицями поводить.  Я  до  неї  кинулась,
перехрестила. Воно зiтхнуло разочок, i душечка її одлетiла... Нi  Чайчихи,
анi Настi не було дома. Я дитинку обмила,  прибрала,  стiл  заслала  i  на
столi її положила. Збiгала -  свiчечку  купила,  засвiтила  в  головках...
ручечки їй зложила...
   Прийшла Горпина, перехрестила,  поцiлувала  холодну  онучечку  i  довго
стояла над нею, довго. Прийшла й Настя, весела й п'яна.
   - Що се таке? - каже. - Дочка моя вмерла? Дочко, дочко малая!  Рученьки
мої холоднiсiнькi! Личенько моє прив'яле!  -  сама  бере  її  за  ручечки,
цiлує, у голiвку цiлує. -Яке ж нiме! Колись-то квилило  тихенько  -  тепер
нiме... Так отеє ти вмерло?.. Добре, донечко, добре! Їй же богу, добре!
   А сама слiзьми обсипається, наче й горює, й радiє чогось разом.
   Коли схопиться хутенько:
   - Горiлки треба, горiлки!  Люди  будуть:  ховати  доню  прийдуть!..  Чи
прийдуть же? Що ж? Все треба горiлки... Побiжу!
   I побiгла, i до  ночi  не  верталась.  А  ми  тут  розгорили  труночку,
прибрали, зiллячком уквiтчали.  Уночi  Настя  вернулась.  Знов  дитину  за
ручечки брала, знов у голiвку  цiлувала.  Коло  труночки  й  звалилась,  i
заснула,  i  все:  "Добре,  добре,  їй  же  богу,  добре!"  Все  те  слово
промовляла.
   А вранцi прокинулась, побачила труночку, - iздригнулась, збiлiла.
   - Умерла! - промовила, наче вона того й не знала, забула. До дитини,  а
я її одводжу:
   - Насте! Насте!
   - Пустiть! - гримнула. - Нехай подивлюсь! Я ще не бачила  її  досi,  до
самої смертi її...
   Дивилась-дивилась, якось тихшала все, нiби сумирялась, та  й  вийшла  з
хати.
   Ми й поховали дитинку - її не було; а потiм, як уже прийшла, -  прийшла
того вечора твереза i бiла-бiла, стомлена така прийшла, - нiчого в нас  не
питала... Пiсля сього ще гiрш запила.
   XIV
   Не день же й не два таке життя велося... матiнко, два роки! Коли  Настя
разом покинула пити, нiкуди й кроку з двора не йде; а сама така  тривожна!
В лицi мiниться, здригається, труситься, - от начеб вона собi смертi чи...
волi ждала! Питаю - мовчить.  I  так  три  днi.  На  третiй  день  увечерi
промовила слово: "Обманив!"
   - Насте, голубко, - кажу  їй,  -  що  тобi  таке?  Скажи  ж  менi,  моя
безталанна!
   - Що менi зробити? Я пiду до його, пiду... Або я його  з  свiта  зведу,
або сама зiйду. Вiн мене впевнив, що  в  понедiлок  волю  пришле...  Пiду,
пiду, хоть задушу його... Може,  полегшаєВирвалась  у  мене  з  рук  та  й
побiгла. Я за нею, сама старiй кричу: "Лихо, горе буде!"
   А стара тiльки головою кивнула, нiби й не ждала iншого.
   Бiжу я та кричу: "Насте, Насте! Пожди мене! Я з  тобою  хочу  йти...  Я
тобi поможу у всьому".
   Не слухає, бiжить. Мусила я додому вернутись.
   Нема Настi до ночi; нема уночi;  не  прийшла  i  вдень.  Посилала  панi
шукати. Шукали ми, не знайшли.
   Коли так, на другий уже день, в обiдню добу, iде вона i два москалi  її
проводять.
   Кинусь я до них:
   - Голуби мої сизi! Що ви з нею робитимете?
   - От баба здурiла! Певно, всi ви дурного роду! - каже  менi  сухенький,
жовтенький москалик, розмахуючи бумагою. - От i ся, - на Настю показує,  -
тут їй воля, тут би їй вибрикувати, а вона останнiй розум згубила.
   - Яка воля? - питаю, не розумiючи.
   - А вже ж вiльна буде! От яка!.. Вже порiшили. Який панич гарний за неї
просив!
   А другий москаль:
   - Еге! За стару не попросять! Пропадай стара!
   I жартують такеньки межи себе. А Настя йде бiла як хустка, нi  журлива,
нi весела, - от мов з каменю.
   Вибiгла Чайчиха. Кажу їй - вiри не  йме  i  слухати  не  хоче.  А  панi
перелякалась: то за тим знайомим шле, то за другим, плаче,  ради  просить,
жалкується. А ми чекаємо - ждемо: чи  смерть,  чи  воля  бiдолашним  буде.
Колотилось в нас такеньки аж тиждень. Зовсiм уже порiшили, що ми вiльнi, а
все панi пускати нас не хотiла - та мусила вже.
   От як зiбрали нас в останнiй раз та об'явили, що ми всi вiльнi, у  руку
бумагу дали, вийшли ми за ворота панськi, -  як  заридає  тодi  Чайчиха!..
Ридає, ридає так, господи! Та тiльки приказує: "Ой, свiте мiй,  свiте  мiй
милий, свiте мiй красний!"
   Зiйшлися сусiди, товплються на улицi, оступили, поздоровляють нас, самi
з нами плачуть, а нас умовляють.
   А Чайчиха їм на те:
   - Сестрицi! Брати! Родина! - так-то вже величає їх!  -  Не  боронiть  -
нехай поплачу! Я двадцять рокiв не плакала!
   I так вона вимовила, що всi знов дрiбними сльозами вмилися.
   Як я тодi на неї глянула, тодi я тiльки  й  побачила,  якi  в  неї  очi
добрi, який усмiх ласкавий, - наче то  не  Чайчиха  передо  мною  мовчуща,
понура... А далi як схаменулась вона, як глянула  на  дочку,  охмурнiла  i
осмутнiла знов тяжко. А Настя стоїть, на всiх, на все дивиться та шепче:
   - Я вже сьогоднi випила, - шумить менi в головi...
   А далi:
   - Люди добрi! - простогнала. - Чи я вiльна, чи я тiльки п'яна?..
   XV
   Настина подруга давня, ота Кривошиенкiвна, прийняла нас до себе в хату.
Зiбралось ще скiльки добрих сусiдочок туди  до  нас  та  радимось.  Тiльки
Настя - як сiла в кутку, як схилила голову, - немов замерла так.
   - Насте, - кличемо, - iди лишень до ради, порадимось.
   - Голова болить! - одказала.
   На другий день ще гiрше вона занедужала; вже з того дня й не  вставала.
Танула вона як свiчечка. Нiкого не  пiзнає,  дивиться  страшно  i  все  за
голову себе хапає.
   - Горить, горить! - каже.
   На п'ятий день пiдвелась, хустки шукає, зривається нiби куди бiгти.
   - Насте, куди се?
   - Горiлки хочу!.. Пiду! Пiду!
   Мати заплакала, - просить:
   - Доню моя, схаменись!
   - Пустiть мене, пустiть!
   - Куди ж тебе пустити! Ти на ногах не встоїш... Ляж!
   - То вбийте мене, вбийте! - крикне, ламлючи руки.
   Положили її знов на лiжко.  Почала,  вона  кидаться,  почала  стогнати,
кричати:
   - Я вiльна, вiльна!.. Ну, добре!.. I вiльна, i п'яниця, i ледащо!..  Де
ж менi прихилитись, де? Добрий хазяїн вижене: "П'яниця, ледащо, треба її з
свого двору вигнати!" - скаже i вижене... i добре зробить.
   К ночi  вже  з  сили  зовсiм  вибилася,  -  тiльки  стогнала  стиха  та
просилась:
   - Не женiть мене, не женiть, - нехай я хоч трохи одпочину! Матiнко, я ж
ваша дитина, - не женiть!
   Усе їй привиджується, що її женуть. I дитину свою згадувала.
   - Сховайте, сховайте мою дитину, - шепче, - вона вже давно вмерла!
   Так опiвночi пiднялась на лiжку...
   - Зима люта! - вимовила. - Куди ви мене женете?
   I впала...
   Се вже її останнє слово було...